---
title: Fase 4 - Processament
author: investigacio-online
date: 2020-07-26
categories: [Conceptes,Metodologia]
tags: [osint,metodologia,fase4,processament]
---

Amb tota la informació extreta i emmagatzemada, ara toca normalitzar-la i processar-la. Aquesta fase és essencial per facilitar la feina durant la fase d'anàlisis, ja que sempre és més fàcil poder analitzar-la si està ordenada i distribuïda correctament en diversos documents que no pas haver de llegir milers de línies.

La fase de processament consisteix, per una banda, en avaluar la fiabilitat i rellevància de la informació perquè t'has d'assegurar que sigui fiable. No seria bo per la investigació si tota es basés en una notícia falsa.

Per altra banda, has de centralitzar la informació obtinguda de les diverses fonts i distribuir-la en documents perquè sigui més fàcil d'entendre i analitzar a la següent fase.

# Documents
Una bona manera de processar la informació i també d'analitzar-la, és utilitzar diversos formats per emmagatzemar-la. Per exemple, documents de text, Words, Excels...

## Fitxes
Si investigues empreses i persones, un mètode útil poder analitzar-les amb facilitat i sintetitzar tota la informació obtinguda és distribuir-la en fitxes.

El format de la fitxa hauria de ser el que millor d'adaptés a les teves necessitats. Un exemple seria el següent:

![](https://raw.githubusercontent.com/investigacio-online/investigacio-online.github.io/master/img/2020-07-26-fase4-processament/template2.png)

![](https://raw.githubusercontent.com/investigacio-online/investigacio-online.github.io/master/img/2020-07-26-fase4-processament/template3.png)

Bàsicament, hauria de ser un document per persona i/o empresa que contingués tota la informació obtinguda de les diverses fonts extretes durant la fase d'adquisició.

## Notes
Durant la investigació t'adonaràs que voldràs apuntar coses que vas observant i obriràs moltíssimes vegades els documents per revisar la informació.

Hi ha molta gent que no li agrada haver d'anar obrint i tancant documents mentre analitza la informació, ja que depenent de les dimensions de la investigació, poden arribar superar el centenar.

Hi ha diversos programes que poden facilitar aquesta tasca. Alguns exemples són:
* [StandardNotes](https://standardnotes.org/)
* [CherryTree](https://www.giuspen.com/cherrytree/)
* [Cryptpad](https://privacitat-anonimat.github.io/posts/cryptpad/)

Els dos primers ofereixen un format que et permet tenir tota la informació organitzada dins del mateix programa. El tercer facilita l'intercanvi d'informació entre els membres de l'equip i permet editar els documents a la vegada.

# Grafs
Depenent dels objectius que vulguis aconseguir, potser t'interessa no només obtenir informació i guardar-la en documents, sinó transformar-la en quelcom més visual, com els grafs. Els grafs et poden ajudar a veure relacions amb més facilitat, sobretot si el que vols esbrinar són entramats empresarials o les relacions que té una persona.

Algunes plataformes que et poden ajudar són:
* Draw.io: versions [online](https://app.diagrams.net/), [escriptori](https://github.com/jgraph/drawio-desktop/releases/tag/v13.5.1)
* [Onodo](https://onodo.org/)
* [Gephi](https://gephi.org/)

Els dos primers tenen versió online (Draw.io també té programa que et pots instal·lar a l'ordinador) i són fàcils d'utilitzar. Per altra banda, Gephi és més complexa però ofereix moltes més possibilitats.