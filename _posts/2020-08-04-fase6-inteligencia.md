---
title: Fase 6 - Intel·ligència
author: investigacio-online
date: 2020-08-04
categories: [Conceptes,Metodologia]
tags: [osint,metodologia,fase6,intel·ligència]
---

Una vegada fetes totes les fases, t'has de fer la pregunta clau: "Has pogut complir els requisits inicials?"

Si és així, et tocarà decidir si acabar la investigació aquí o modificar els requisits per obrir altres línies i ampliar-la.

Per altra banda, si després de fer tota la investigació resulta que no has aconseguit els requisits inicials, hauràs de preguntar-te per què. Podria ser perquè els requisits no s'han definit correctament. Per exemple, el requisit principal és tan genèric que ha sigui impossible de complir.
Un altre motiu podria ser perquè hagin sorgit problemes o limitacions durant la investigació que hagin provocat no poder-la acabar. Per exemple, que membres de l'equip hagin marxat, alguna causa externa que impossibiliti acabar-la o que després d'analitzar tot, hagis arribat a un carrer sense sortida i et toqui plantejar-te obrir altres línies, ampliar els requisits o abandonar-la.

Finalment, durant o en acabar la investigació, hauràs de presentar els resultats i conclusions obtingudes d'alguna manera. És a dir, hauràs de transmetre tota la intel·ligència obtinguda.

Depenent de què es vulgui fer amb ella, la presentaràs d'una manera o d'una altra. Aquestes són algunes de les preguntes que hauràs de resoldre:
* **Quina informació?**, presentaràs tota la informació o només una part? Cal ensenyar tots els resultats incloent informació processada o només les conclusions?
* **Quin format?** Faràs una presentació o formació? Serà per fer algun article i ho enviaràs en PDF? O bé és part d'una altra investigació i enviaràs els resultats en CSV o JSON?
* **Quan?** És molt important tenir en compte quin és el dia límit, ja que una investigació entregada tard acostuma a ser una investigació inútil.
* **Quin mitjà?** L'enviaràs per email o Whatsapp, l'entregaràs en un USB, estarà xifrat? Tingues present sempre la privacitat i l'anonimat. Si t'has protegit durant la investigació, evita que tot se'n vagi a norris enviant els resultats a través d'un canal no segur.

I com no podia ser de cap altra manera, independentment de si dones per tancada la investigació o no, demana feedback tant a persones externes com dins de l'equip. T'ajudarà a detectar coses a millorar i a créixer com a investigadora.