---
title: Fase 3 - Adquisició
author: investigacio-online
date: 2020-08-01
categories: [Conceptes,Metodologia]
tags: [osint,metodologia,fase3,adquisició]
---

La fase d'adquisició és una de les fases més importants de tota la metodologia, ja que determinarà el nivell màxim de qualitat que tindrà el producte obtingut de la investigació. És a dir, una bona fase d'adquisició pot permetre arribar a un 10, però una mala extracció de la informació, pot limitar la qualitat a un 7 (sobre 10).

Consisteix a obtenir i extreure informació de les fonts que s'han decidit a la fase 2 i emmagatzemar-la. Important entendre que en aquesta fase no es processa ni s'analitza res, més enllà d'entendre que la informació que s'extreu està relacionada amb els requisits.

Has de tenir en compte que tenir un gran volum d'informació no és directament proporcional a un millor producte d'intel·ligència. A més a més, com més informació obtinguis més temps necessitaràs per processar-la i analitzar-la. Per tant, prioritza la qualitat abans que la quantitat.

# Mètodes d'extracció
Hi ha diverses maneres d'extreure la informació que dependran completament en si al teu equip hi ha algun membre que tingui un perfil una mica més tècnic.

El mètode que tothom sap utilitzar és el manual. Consisteix a anar extraient la informació manualment sense utilitzar cap eina automàtica. Si ho fas manualment és probable que inverteixis més temps a obtenir-la, però segur que tindràs menys falsos positius.

A Internet hi ha moltíssima gent que fa investigació online i alguns d'ells han desenvolupat eines per extreure la informació automàticament i en poc temps. No obstant això, és més que probable que sigui necessari revisar la informació obtinguda per detectar falsos positius. És a dir, dades que no siguin correctes o acurades.

Per últim, algunes vegades et serà útil desenvolupar una eina automàtica per obtenir exactament la informació que t'interessi. Has de valorar però si surt a compte invertir temps a crear l'eina.

Deixar clar però que si al teu equip no hi ha ningú amb coneixements tècnics o d'informàtica, no t'has de preocupar. Pots fer la investigació igualment encara que no utilitzis eines automàtiques i obtenir una qualitat final igual o millor.